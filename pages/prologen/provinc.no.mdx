# Fra landskapslover til Landsloven

Landsloven hvilte på en lang rettstradisjon med røtter tilbake til vikingtiden, og har mange elementer av eldre rett. Som det står i Prolog, var hensikten «å forbedre de fleste lovbøkene i landet». De gamle landskapslovene ble brukt på de regionale lagtingene Gulating, Frostating, Eidsivating og Borgarting, frem til de ble avløst av Landsloven i 1274. Gulating- og Frostatingslovene er trolig eldst, og deler av disse kan gå helt tilbake til 900-tallet. Landskapslovene var samlinger med rettsregler som ble til over tid, gjennom domsavsigelser på lagtingene. De skilte seg derfor mye fra et helhetlig, gjennomarbeidet lovverk som Landsloven. Opprinnelig stod landskapslovene i en muntlig tradisjon, memorert og fremført etter hukommelsen. Først mot slutten av 1000-tallet eller tidlig på 1100-tallet tror vi at Gulatingsog Frostatingslovene ble skrevet ned første gang. De eldste bevarte fragmentene av Gulatingsloven er fra ca. 1180, og den eldste fullstendige teksten fra midten av 1200-tallet. Fragmenter av Frostatingsloven er kjent fra første halvdel av 1200-tallet, men hele lovverket er bare kjent fra avskrifter fra 1600-tallet. Av både Eidsivatings- og Borgartingsloven er stort sett bare kristendomsbolkene bevart, det vil si innholdet knyttet til kristenretten. Gulatings- og Frostatingslovene har flere likheter, men også mange forskjeller, på grunn av ulike regionale forutsetninger og rettspraksis. Landsloven deri-mot, skulle sikre en felles lov for hele riket. Kong Magnus kom med en revidert versjon av Gulatingsloven i 1267, og av Borgartings- og Eidsivatingslovene året etter. Forslaget til en revidert Frostatingslov i 1269 ble imidlertid avvist av Frostatinget, trolig etter råd fra erkebiskop Jon Raude. Når vi i utstillingen nevner landskapslovene, er det de eldre landskapslovene vi sikter til, og først og fremst Gulatings- og Frostatingslovene.
