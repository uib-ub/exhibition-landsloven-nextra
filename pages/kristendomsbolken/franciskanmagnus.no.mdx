# Kong Magnus, fransiskanerne og dagens Bergen domkirke

Kong Magnus Lagabøte hadde en nær tilknytning til fransiskanerklosteret i Vågsbunnen. Fransiskanernes omsorgs- og fattigdomsideal appellerte sterkt til ham. Klosteret lå der dagens Bergen katedralskole ligger. Bygningene er borte, med unntak av klosterkirken, Olavskirken. Den har blitt betydelig ombygd og utvidet i årenes løp, og har vært Bergens domkirke siden reformasjonen i 1537. Kong Magnus valgte å bryte med tradisjonen om at konger skulle gravlegges i den daværende domkirken, Kristkirken, som lå fornemt tilbaketrukket på Holmen. I stedet valgte han å bli lagt til hvile i fransiskanernes klosterkirke. Kongen ga i 1277 en stor pengesum til fransiskanerne. Kanskje ble utvidelsen av kirken straks påbegynt, med et stort, nytt kor, inkludert et kommende kongelig gravsted? Kongen døde imidlertid allerede i 1280, og må da ha blitt gravlagt i den eksisterende kirken. Det samme ble sannsynligvis enken, dronning Ingeborg, som døde syv år senere. Først i 1301 stod utvidelsen ferdig, og kirken ble innviet på nytt. Kongeparets bårer må da ha blitt overført til det nye kongelige gravstedet. Dette ble sannsynligvis fjernet da ble fransiskanerkirken ble tatt i bruk som domkirke etter reformasjonen.
