# Illuminasjoner. En fryd for øyet

Illuminasjoner er håndmalte bokillustrasjoner. Ordet kommer av det latinske illuminatio, som betyr opplysning. Illuminasjonene er ofte fargerike, glansfulle og skinnende – de lyser opp i manuskriptene. Illuminasjoner med høy kunstnerisk kvalitet og kostbare farger i gull og sølv skulle nok ganske sikkert understreke rikdommen og statusen til den som bestilte praktmanuskripter. De er samtidig ofte sammensatte motiver, fulle av religiøs og politisk symbolikk som for eksempel kunne kommunisere religiøs hengivenhet eller politisk propaganda. Juridiske illuminasjoner, det vil si bokmalerier i lovmanuskripter, gir oss et innblikk i middelalderens forståelse av lov og rett. De viser herskere og lagmenn, eksempler på rettspraksis, ulovlig oppførsel, straffemetoder og så videre. Selv om noen av motivene er hentet fra viktige juridiske verk eller bibler og andre religiøse bøker, er mange av illuminasjoner i de norske og islandske lovmanuskriptene unike. Såkalte tekstrelaterte illuminasjoner fins gjerne i begynnelsen av en ny tekstbolk, og visualiserer et viktig tema i teksten. De tjente ofte som en kommentar til eller utdypning av innholdet i bolken, samtidig som de også hjalp leseren å finne frem i teksten. Codex Hardenbergianus og Codex Reenhielmianus, som vi viser mye til i denne utstillingen, er gode eksempler på lovmanuskripter med tekstrelaterte illuminasjoner. Samtidig er de ikke typiske for norske lovbøker. Det fins bare tre bevarte norske lovmanuskripter med tekstrelaterte illuminasjoner, mens det til gjengjeld fins det hele 39 fra Island.
