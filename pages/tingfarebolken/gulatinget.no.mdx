# Gulatinget 

«Vi skal holde lagtinget vårt hvert år på riktig gulatingssted på botolvsokaften.»

Tingfarebolken, kapittel 1

Gulatinget er ett av de fire norske lagtingene, og ble ifølge Snorre Sturlasons Heimskringla opprettet av Håkon (den gode) Adalsteinsfostre, konge ca. 933-961. Imidlertid var nok Gulatinget allerede godt etablert innen Håkon ble konge, og sannsynligvis uten kongelig initiativ. Den islandske historikeren Are Frode hevdet på 1100-tallet at Gulatinget var forbildet for Alltinget på Island, opprettet i 930. Dette antyder at Gulatinget opprinnelig har vært et allting. Det eldste Gulatinget lå sannsynligvis i nærheten av kirken i Eivindvik i Gulen kommune. Her står det i dag to steinkors som trolig kan knyttes til tingstedet. I løpet av første halvdel av 1200-tallet ble Gulatinget flyttet til Guløy, og like etter år 1300 til Bergen. Ifølge Egilssaga omfattet Gulatinget på begynnelsen av 900-tallet bare Sogn, Fjordane og Hordaland. Kort tid etter omfattet det også Agder, Rogaland og Sunnmøre. I likhet med de tre andre rettsprovinsene i Norge, bestod Gulatinget av et representativt lagting, med underordnede lokale bygdeting. Bare dersom rettskonfliktene ikke kunne løses på de lavere nivåene ble de brakt frem på Gulatinget. Antall utsendinger ble redusert i flere omganger, selv om området for tinget ble utvidet. Opprinnelig var det 375 representanter, som deretter ble redusert til 246 på 1170-tallet, og videre til 148 etter Landsloven i 1274. I sentrum av lagtinget satt lagretten, som ifølge Landsloven skulle være 36 edsvorne menn, som var satt til å dømme, ledet av lagmannen.
