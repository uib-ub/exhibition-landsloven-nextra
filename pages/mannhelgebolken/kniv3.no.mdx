# Knivforbud i dag 

«I Norge blir de fleste drept med kniv.» 

Verdens Gang 30.12.2023

I dag er det i utgangspunktet ikke lov å bære kniv offentlig. Da er det skadepotensialet kniven i utgangspunktet har som spiller inn, ikke størrelse, bruksområde eller form. Det fins likevel noen unntak, såkalte aktverdige formål, for eksempel om man trenger kniv i jobben, driver med friluftsliv eller bærer den til bunad eller historiske drakter. Om man driver med levende gjenskapning av middelalderen kan man for eksempel bære kniv og sverd til drakten man har på seg. Visse typer kniver er helt forbudt å eie uansett formål, som stilettdolker, springkniver, batangakniver og macheter. Tollvesenet og politiet beslaglegger likevel stadig slike kniver. Som i middelalderen er det likevel husholdnings- og redskapskniver som er lettest tilgjengelig og som blir mest misbrukt.
