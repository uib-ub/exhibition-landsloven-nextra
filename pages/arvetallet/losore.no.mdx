# Løsøre

«Hvis noen kjøper jordeiendom med sin kones eiendeler, løsøre eller bufe, og hun overlever ham, da skal hun bare ha det av jordeiendommene av arven etter ham som hun hadde i medgift, og bare det arvingen tillater utover det.»

Arvetallet, kapittel 4

Løsøre er gjenstander som er omsettelige, men som ikke er bundet til en fast eiendom. Det kan være penger, utstyr og husdyr. I middelalderen ble antagelig også bygninger regnet som løsøre. De var stort sett bygget av tre, og kunne demonteres og flyttes. Av eiendeler ville odelsgods rangere over eiendom, som igjen rangerte over løsøre. Hvis det var odel på en gård sier loven at sønnene skulle arve odelsjorden, mens døtrene skulle arve andre jordeiendommer og løsøre.