# Tilgave

«Hvis han overlever henne, skal hennes arvinger ha medgiften hennes, men tilgaven faller bort.»

Arvetallet, kapittel 3

Ektemannen skulle gi sin hustru en tilgave eller morgengave. Denne skulle stå i forhold til medgiften som hun fikk med seg inn i ekteskapet fra sin slekt. Tilgaven var også en del av kvinnens formue. Hvis konen døde før mannen falt denne tilgaven tilbake til mannen, akkurat som medgiften gikk tilbake til konens slekt. I 1305 kunngjorde kong Håkon Magnusson at han hadde mottatt en medgift på 3000 mark for sin hustru, dronning Eufemia. Årslønnen for en dyktig håndverker var 9 mark, så denne medgiften tilsvarte dermed årslønnen for 333 håndverkere. Som tilgave hadde kongen gitt dronningen Bygdøy ved Oslo med alt innhold.