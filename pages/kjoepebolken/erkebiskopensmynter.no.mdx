# Erkebiskopens mynter

Fra 1228 til 1281 hadde også erkebiskopen i Nidaros retten til å slå mynt. Dette privilegiet ble bekreftet av Magnus Lagabøte i Sættargjerden, hans overenskomst med erkebiskop Jon Raude fra 1277. I utgangpunktet var det nok først og fremst inntektene av myntslagningen som var viktig for erkebiskopene. Det var nemlig kongen som skulle bestemme preget på myntene, som var til forveksling lik hans egne. Den fremmelige Jon Raude lot imidlertid prege en brakteat med et biskophode med mitra (bispelue). Eirik Magnussons formynderstyre, som ønsket å innskrenke Kirkens makt, avskaffet erkebiskopens myntrett i 1281. I perioden 1458-1537 fikk erkebiskopen igjen lov å slå mynt. Under utgravningene på Erkebispegården i Trondheim i 1990-årene ble det påvist et myntverksted fra senmiddelalderen, der den ene fasen er bevart slik den ble funnet.
