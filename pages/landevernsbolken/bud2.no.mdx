# Budstikker

«Alle som får pilen til huset, er stevnet til skips ved sjøen, og til hærsamling på land»

Landevernsbolken, kapittel 3

En budstikke var, som navnet sier, et trestykke som fungerte som en melding. Trolig har noen av dem, kalt pil og kors, hatt en bestemt form eller vært merket på et vis, men de hadde neppe runer eller annen skrift. Selve meldingen ble overlevert muntlig sammen med budstikken. Ved utbrudd av krigshandlinger skulle det sendes ut hærpil i hele landet, både til sjøs og langs allfarveiene, og videre ut i bygdene, for å kalle inn til hærsamling. Denne skulle gå dag som natt, og følges av flere personer. Pilbudstikker ble også sendt ut ved plyndringstokter, drap og alvorlige voldshendelser. Det er nærliggende å tro at denne budstikken faktisk lignet en pil. Det er uvisst om det var noe som skilte pilbudstikker til ulike formål. Dessverre er det ikke identifisert noen typer budstikker fra middelalderen. De eldste vi kjenner bærer monogrammet til kong Christian V, som regjerte 1670-1699. Disse var sylindriske, uthult for å romme en skriftlig beskjed, og hadde en pigg i ene enden til å sette den fast på et synlig sted. Budstikken i utstillingen er av denne typen, men preget med monogrammet til kong Carl Johan (1818-1844). Budstikker var i bruk i Norge helt frem til begynnelsen av 1900-tallet. Den dag i dag har flere aviser ordet budstikke i navnet, ganske enkelt fordi de sprer nyheter.
