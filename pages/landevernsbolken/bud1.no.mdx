# Budbæring

«Den som kan svare for ord og ed, skal bære budstikke mellom gårdene.»

Landleiebolken, kapittel 54

I et land med lange avstander og spredt bosetning var det viktig å ha en effektiv måte å formidle viktige beskjeder på. De tidligere landskapslovene forteller at utsending av budstikker var en utbredt kommunikasjonsform allerede mot slutten av vikingtiden. Budstikkene varslet om viktige hendelser og kalte folk inn til ting, samlinger og felles innsats. Budstikkene ble brukt til både militære, kirkelige, rettslige og sivile formål, og nevnes av Landsloven i mange sammenhenger: militær mobilisering, varsling av drap, forfølgelse av plyndringsmenn, sjøsetting og landsetting av både militære og sivile skip, veiarbeid og så videre. I Landsleiebolken er fremgangsmåten for budbæring beskrevet. Budstikkene fulgte en fastlagt rute mellom bostedene, og mottakeren hadde plikt til å levere den videre til neste sted. Dette var i utgangspunktet husbondens ansvar, husfruens om han ikke var til stede, eller alternativt den som var høyest i rang blant dem som var hjemme. Om ingen myndige var hjemme ble budstikken plassert synlig ved høysetet eller over døren. Hvis noen stoppet eller ignorerte en budstikke ventet det straff, fra pengebøter til fredløshet, alt etter hvor viktig meldingen var.
