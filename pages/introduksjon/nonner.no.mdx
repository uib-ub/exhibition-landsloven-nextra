# Kongssønnen Olav og nonnene i Nonneseter

Nonneseter er i dag best kjent som et stoppested på bybanen, men omfatter fremdeles en middelalderbygning som kan knyttes til kong Magnus: nåværende Nonneseter kapell, en bevart del av kirken i benedictinernonnenes kloster. Her lot kong Magnus og dronning Ingeborg i 1262 den nyfødte og kanskje funksjonshemmede sønnen Olav være igjen hos nonnene da de selv forlot Bergen for vinteren. Kongssønnen døde noen år senere. Trolig var dette bakgrunnen for at Magnus i 1277 gav en stor pengesum til Nonneseter. Dette gjorde nonnene i stand til å utvide klosteret og bygge kapellet som står den dag i dag.
