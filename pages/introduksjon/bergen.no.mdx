# Håkonshallen og lovgivningsarbeidet

Vi må regne med at det meste av lovrevisjonsarbeidet under kong Magnus skjedde i kongsgården på Holmen. Håkonshallen peker seg ut som bygningen som må ha vært mest sentral i arbeidet med Landsloven. Det er sannsynlig at dette arbeidet skjedde i hvelvrommene i bygningens mellometasje. Selv om Landsloven ble vedtatt på de enkelte landsdelstingene, må vi regne med at den også ble presentert i den store hallen, som var den verdigste rammen rundt kongelige markeringer. Prologen i Codex Hardenbergianus har en illuminasjon der kong Magnus overleverer Landsloven mens han sitter på sin trone. Denne situasjonen kan vi se for oss i Håkonshallen, med Kongen sittende ved salens høysete. Dagens utforming av veggen bak høysetet er fra Håkonshallens restaurering 1880-1895 og 1944-1960, men er basert på originale rester. Trolig gir den et godt overordnet inntrykk av kong Magnus’ høysete. Til høyre ser du en av de originale høysetesteinene som ble tatt ut av muren ved den første restaureringen. Denne steinen har vært tett på både kong Magnus og aktivitetene som fant sted i salen knytt til Landsloven.
