# Kongsgården i Bergen

Middelalderens kongsgård på Holmen inneholdt alle elementene en fyrstes palatium skulle ha etter europeisk skikk: en hall, en residens og et kapell. På kong Håkon Håkonsens tid, ved midten av 1200-tallet, ble kongsgården omformet fra et monumentalanlegg i tre til et tilsvarende i stein. Den største hallen i kongsgården står fremdeles, og bærer nå byggherrens navn: Håkonshallen. Den stod senest ferdig til kong Magnus Håkonssons og dronning Ingeborgs bryllup og kroning i 1261. Ved siden av denne lå også en mindre steinhall, ut mot Vågen. Kong Magnus fikk omkring 1270 reist et kastell eller boligtårn, nå innebygd i Rosenkrantztårnet. I kong Magnus’ styringstid ble også et nytt kongelig kapell påbegynt, men dette ble ikke ferdig før på begynnelsen av 1300-tallet, lenge etter at Magnus gikk bort. Dette var den tredje Apostelkirken på området, viet Jesu 12 disipler. Den må ha fremstått som en arkitektonisk, høygotisk perle i Bergen frem til den ble revet i 1529.
